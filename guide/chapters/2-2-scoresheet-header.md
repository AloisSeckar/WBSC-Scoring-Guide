`2.2`

# Záhlaví

Hlavička má význam především na mezinárodních turnajích, kde je vyžadováno důsledné vyplnění všech kolonek. Pokud si píšete svůj vlastní zápis, je této části nutné věnovat pouze omezenou (např. názvy týmů a skóre) či dokonce žádnou pozornost (píšete pouze situace, které se staly).
Znovu pozor, že hlavičky obou listů nejsou stejné a pro správné vyplnění záleží na pořadí. Ten list, kde je více údajů a obsahuje vpravo nahoře políčka pro skóre po směnách, je první a vypisuje se na něj hostující tým, který chodí první na pálku. List s méně kolonkami a prostorem pro poznámky je určen pro domácí tým, který pálí až jako druhý.

## Hosté
 
![Záhlaví prvního listu pro hostující tým](../images/2-2-first.png)

Informačně bohatší první strana obsahuje:
- **Tournament** - název turnaje (typicky takto zapisujeme mezinárodní turnaje)
- **Date** - datum zápasu
- **Game** - číslo zápasu v rámci turnaje (ev. ligy)
- **City** - místo konání zápasu
- **Field** - název hřiště, na kterém se hraje
- **Start** - čas začátku utkání (jakmile rozhodčí zahájí hru, uvádíme na minutu přesně)
- **End** - čas konce utkání (okamžik skončení poslední rozehry). Doporučuji se naučit sledovat a ihned si poznačit, pokud se k tomu dostanete až po skončení všech kontrol, už si nebudete pamatovat, kdy to bylo.
- **Time** - délka zápasu, rozdíl mezi začátkem a koncem
- **Umpires** - jména rozhodčích. Formát vyplnění je PŘÍJMENÍ Jméno. V baseballových soutěžích a na úrovni MS se do závorky za jméno doplňuje zkratka národnosti, v Evropském softballu se z nějakého důvodu dbá na to, aby národnosti zůstaly utajeny. Zapisuje se v pořadí HP, 1B, (2B[^1]) a (3B[^2]).
- **Scorers** - jména zapisovatelů. Platí totéž, co pro rozhodčí. Jako první se píše zapisovatel na papír, druhý operátor online zápisu a jako třetí případný zapisovatel nadhozů.
- **T.C.** - jméno technických komisařů zodpovědných za zápas
- **Skóre** - prostor vpravo je vyhrazen názvům týmů a bodům po jednotlivých směnách. Kolonek je připravených 15 a nezažil jsem natolik dlouhý zápas, aby to nestačilo, přestože zaznamenaný rekord je 33 [^3]. Na konci zápasu se úplně doprava zapíše výsledné skóre.
 
## Domácí

![Záhlaví druhého listu pro domácí tým](../images/2-2-second.png)

Na druhou stranu toho píšeme méně:
- **Tournament** - název turnaje (často se používá zkratka)
- **Game** - číslo zápasu
- **City** - místo konání zápasu
- **Date** - datum konání zápasu
- **Visitor** - název týmu hostů (stačí pouze hosté, protože jméno domácího týmu se podle dohody uvádí do prázdného políčka hned pod tím - viz následující kapitola 3.2)
- **Attendance** - počet diváků - buď vám jej sdělí technický komisař, nebo ho odhadnete. Pravda je taková, že se číslo obvykle o něco nadsazuje (zejména při nápadně nízké, resp. téměř žádné reálné účasti).
- **Weather** - specifikace podmínek (na začátku) zápasu. Používejte pouze následující varianty: Sunny, (Partly) Cloudy, Overcast, Rain, Night
- **°C** - teplota vzduchu, nejnovější přírůstek na formulář. Vždy věříme, co říká náš telefon, popř. různé hodnoty z více telefonů zprůměrujeme.
- **Notes** - volný prostor, který je možné využít k libovolným textovým poznámkám v průběhu hry. Lze sem psát např. informaci od kdy do kdy byl zápas přerušen nebo komentáře vysvětlující netradiční rozehry. V neposlední řadě si můžete slovně poznačit situaci, kterou neumíte ihned zapsat, abyste se k ní později mohli vrátit a zápis doplnit.

---

[^1] Pokud je nominován

[^2] Pokud je nominován

[^3] Pawtucket Red Sox vs. Rochester Red Wings v roce 1981.