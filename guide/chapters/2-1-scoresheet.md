`2.1`

# Scoresheet

Papírový zápis úrovně WBSC se provádí na specificky připravený formulář. Jeho dnešní podoba je výsledkem dlouholetých zkušeností a snahy maximálně ho přizpůsobit potřebám zapisování baseballu a softballu. Je to výjimečný dokument, který, pokud je správně vyplněn, umožňuje téměř dokonale zrekonstruovat průběh zápasu. Navíc v přehledné podobě obsahuje veškeré statistiky, kterých hráči účastnící se zápasu dosáhli. 

Vyplňujeme ho zásadně tužkou, resp. ideálně mikrotužkou (pro severomoravské kolegy „pentelkou“). Je totiž téměř jisté, že po sobě budete potřebovat to či ono opravovat. A škrtání nesmazatelné propisky tomu opravdu nedělá dobře. Základném vybavením zapisovatele je tedy tužka a guma.

Oficiální zápis je předepsán modrou barvou a měl by se takto barevně tisknout. Lépe díky tomu vynikne kontrast černé tužky a také lze snáz pořizovat černobílé kopie, u kterých je ihned vidět, že to jsou kopie a může se do nich například psát upozornění na chyby či nepřesnosti, kterých se zapisovatel dopustil (což je činnost neúnavně provozovaná scoring directory na mezinárodních turnajích).

Zápis má dva listy, pro každý tým jeden. Listy se liší pouze v záhlaví, zde však výrazně (viz 3.1). Kvůli způsobu práce se zápisem, který budeme ještě rozebírat dále, důrazně doporučuji nešetřit papírem a tisknout listy jednostranně tak, abyste mohli současně pracovat s oběma. Neustálé otáčení sem tam je velmi nepraktické.
